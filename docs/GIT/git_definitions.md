GIT — це безкоштовна система розподіленого контролю версій з відкритим кодом, призначена для швидкої та ефективної обробки проектів будь-якого розміру — від невеликих до дуже великих.

## Що таке Git

Git — це система контролю версій, яка дозволяє слідкувати за змінами в коді, зберігаючи “знімки” на різних етапах розробки. Він допомагає розробникам співпрацювати, уникаючи конфліктів та зберігаючи історію змін. Git не має графічного інтерфейсу за замовчуванням, але є численні інструменти, які допомагають візуалізувати роботу з ним.



## Чому Git важливий для розробників?

Git став невіддільною частиною сучасної розробки.  І ось кілька причин чому:

- **Контроль.** Дозволяє спостерігати за змінами в коді та здійснювати виправлення без стресу.

- **Співпраця.** Можна працювати в команді над великими проєктами без конфліктів.

- **Безпека.** Дає можливість відновлювати видалені файли та повертати зміни за допомогою історії комітів.

- **Гнучкість.** Можна створювати гілки для різних функцій та експериментувати без ризику для основного коду.

## Відповіді на часті питання новачків

### Яка різниця між Git та GitHub?

**Git** — це система контролю версій, що дозволяє керувати змінами у коді. Ти можеш використовувати Git на своєму комп’ютері без підключення до Інтернету. Git зберігає історію змін локально та дозволяє управляти процесом розробки.

**GitHub** — це вебсервіс, який використовує Git для зберігання та управління проєктами онлайн. GitHub дозволяє зберігати свої проєкти в Інтернеті, співпрацювати з іншими розробниками, ділитися своїм кодом зі світом та багато іншого.

Простими словами, Git — це інструмент, а GitHub — платформа, яка використовує цей інструмент.

### Чи обов’язково новачку вивчати Git?

Так, вивчення Git є важливим для новачків. Git є стандартом у сучасному програмуванні, і розуміння його принципів може полегшити співпрацю в команді та допомогти уникнути поширених помилок при розробці.

### Чи можливо запам’ятати всі команди Git та чи потрібно це новачку?

Запам’ятати всі команди Git може бути складно, адже їх досить багато. Але немає потреби вивчати їх усі. Зазвичай розробники використовують невеликий набір основних команд, а для решти завжди можна звернутися до документації або відповідних онлайн-ресурсів.

### Як саме працює Git?

Коли ти виконуєш git init, Git створює приховану теку .git, де зберігає всю інформацію про репозиторій. Кожен commit зберігає “знімок” твого коду в цей момент часу, дозволяючи легко переходити між версіями.

### Чи можна відновити видалені файли в Git?

Так, одна з сильних сторін Git — можливість відновлення видалених файлів, якщо вони були збережені в попередніх комітах. Команди git log та git checkout можуть допомогти тобі у цьому.

### Як вибрати графічний інтерфейс для Git?

Є багато візуальних інструментів для Git, як-от [GitKraken](https://www.gitkraken.com), [Sourcetree](https://www.sourcetreeapp.com), [git-cola](https://git-cola.github.io), [Gitnuro](https://gitnuro.com) та інші. Вибір залежить від особистих потреб та платформи, на якій ти працюєш. Важливо знайти той, який для тебе найзручніший.
